Pożary w Los Angeles. Śledczy podali prawdopodobną przyczynę
Awaria sieci energetycznej mogła być przyczyną pożarów w Los Angeles – napisał we wtorek dziennik New York Times. Śledczy wciąż prowadzą dochodzenie, aby ustalić przyczynę fali pożarów, które wybuchły w Kalifornii w zeszłym tygodniu.
Zgodnie z danymi Służby Leśnej, od 1992 r. ponad 3 tys. 600 pożarów w Kalifornii było związanych z produkcją, przesyłem i dystrybucją energii elektrycznej – zaznacza amerykański dziennik.

Kalifornijski Departament Leśnictwa i Ochrony Przeciwpożarowej (CalFire), który regularnie publikuje dane dotyczące pożarów, zbadał przyczyny ponad 12,5 tys. przypadków, począwszy od końca XIX wieku. Z analiz wynika, że najczęstszymi powodami pożarów są wyładowania atmosferyczne oraz działalność człowieka w tym awarie infrastruktury energetycznej.
Pozew mieszkańców
W poniedziałek mieszkańcy Altadeny (miejscowości wchodzącej w skład metropolii Los Angeles) złożyli pozew przeciwko spółce Southern California Edison (główny dostawca energii elektrycznej w Kalifornii), zarzucając jej, że wadliwe urządzenia firmy wywołały pożar Eaton, w wyniku którego zniszczonych zostało 5 tys. budynków. Spółka oświadczyła, że prowadzi własne dochodzenie w sprawie przyczyn zdarzenia.

W 2017 r. pożar nazwany Thomas wybuchł w wyniku awarii linii przesyłowych spowodowanej silnymi wiatrami. Strażacy walczyli wówczas z ogniem przez niemal 40 dni. Rok później pożar Camp, który objął północną część stanu, został wywołany awarią instalacji elektrycznej. Katastrofa pochłonęła ponad 80 ofiar śmiertelnych i zniszczyła około 18 tys. budynków. Latem 2021 r. wybuchł pożar Dixie, po tym, jak drzewo zetknęło się z liniami przesyłowymi firmy Pacific Gas & Electric. W wyniku tego zdarzenia spłonęło prawie 400 tysięcy hektarów powierzchni stanu.

Kalifornia nie jest jedynym stanem, który w ostatnich latach boryka się z pożarami związanymi z awariami sieci przesyłowych.

Awarie sieci przesyłowych winne pożarom
Śledczy ustalili, że największy w historii pożar w Teksasie, Smokehouse Creek z 2024 r., wybuchł po tym, jak silny wiatr złamał słup energetyczny. Podobne incydenty miały miejsce również w Oregonie w 2020 r., gdzie pożary zniszczyły tysiące domów i pochłonęły życie co najmniej dziewięciu osób.
Kilka pożarów, które wybuchły 7 stycznia 2025 r. w rejonie hrabstwa Los Angeles, spowodowały już śmierć co najmniej 16 osób; zniszczeniu lub uszkodzeniu uległo co najmniej kilkanaście tysięcy budynków. Ponad 150 tys. osób objęto nakazem ewakuacji, a drugie tyle otrzymało ostrzeżenia o możliwej konieczności opuszczenia domostw.
