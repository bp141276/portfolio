Donald Tusk po rozmowach z Wołodymyrem Zełenskim. Mówi o "bezwarunkowej przyjaźni"
W czasie naszej rozmowy w cztery oczy nie musieliśmy używać żadnych dyplomatycznych formułek. Podstawy naszej przyjaźni i współpracy są oczywiste i bezwarunkowe, one nie ulegną zmianie. Ukraina może liczyć na nasze wsparcie i pomoc — powiedział Donald Tusk podczas konferencji z udziałem prezydenta Ukrainy Wołodymyrem Zełenskim.
— W czasie naszej rozmowy w cztery oczy nie musieliśmy używać żadnych dyplomatycznych formułek — stwierdził Donald Tusk
Do obecnego spotkania w Warszawie dochodzi kilka dni po tym, gdy premier Tusk zapowiedział przełom w sprawie ekshumacji ofiar UPA
— Odnajdujemy metody wspólnego działania, jeśli chodzi o temat zbrodni wołyńskiej. Te drażliwe kwestie w naszej historii wymagają empatii ze strony Ukrainy wobec Polski i ze strony Polski wobec Ukrainy — powiedział premier
— Panie prezydencie, niedawno spotkaliśmy się we Lwowie i wtedy z jedną oczywistych konkluzji była propozycja spotkania w Warszawie na początku polskiej prezydencji w UE. To dla Polski i Ukrainy ważny moment — zaczął Donald Tusk.

— Dziś Polska i Ukraina potwierdzają, że jednym z kluczowych warunków dobrego finału tej drogi, jest współpraca. W czasie naszej rozmowy w cztery oczy nie musieliśmy używać żadnych dyplomatycznych formułek. Podstawy naszej przyjaźni i współpracy są oczywiste i bezwarunkowe, one nie ulegną zmianie. Ukraina może liczyć na nasze wsparcie i pomoc — dodał premier.
— Nie powtórzymy błędów naszych poprzedników, będziemy działali konkretnie, tu i teraz. Ja na rzecz Polski, a ty na rzecz Ukrainy, i będziemy szukali tego, co wspólne — zaznaczył, zwracając się do Zełenskiego.

Tusk zaznaczył, że obydwie strony będą "pilnowały swoich narodowych interesów".

Tusk rozmawiał z Zełenskim o zbrodni wołyńskiej. "Rozmawiamy wspólnym językiem"
Do obecnego spotkania w Warszawie dochodzi kilka dni po tym, gdy premier Tusk zapowiedział przełom w sprawie ekshumacji ofiar UPA. W tym tygodniu Fundacja Wolność i Demokracja poinformowała, że w kwietniu rozpocznie prace ekshumacyjne ofiar zbrodni UON i UPA w Puźnikach w Ukrainie. Wcześniej z kolei wiceminister kultury Ukrainy ds. integracji europejskiej Andrij Nadżos przekazał PAP, że Ukraina i Polska wymieniły się listami miejsc do poszukiwań i ekshumacji szczątków wzajemnych konfliktów historycznych, a Kijów jest nastawiony na dobre rozwiązania w tej sprawie.

Podczas konferencji z udziałem prezydenta Ukrainy premier odniósł się także do tej sprawy.
— Odnajdujemy metody wspólnego działania, jeśli chodzi o temat zbrodni wołyńskiej. Te drażliwe kwestie w naszej historii wymagają empatii ze strony Ukrainy wobec Polski i ze strony Polski wobec Ukrainy. To musi być równoległe. Nie pozwolę, aby w Polsce wykorzystywano tę dramatyczną historię w politycznych grach, ale będę pracował na rzecz systemowego rozwiązania tego problemu i dziękuję za zrozumienie — powiedział Tusk.

— To zajęło kilka lat i czasem to znika w dyskusjach politycznych — jest to oczywisty problem do rozwiązania, aby polskie rodziny mogły godnie pochować swoich bliskich, którzy byli ofiarami zbrodni wołyńskiej i ta zasada powinna obowiązywać wszystkie strony — dodał premier.

— To, że rozumiemy się w tej kwestii, rozmawiamy wspólnym językiem i podjęliśmy w tej kwestii działania — tak, to zasługuje na miano przełomu — zaznaczył Tusk.

Polska wyśle żołnierzy do Ukrainy? Stanowcza deklaracja szefa polskiego rządu
Donald Tusk odniósł się również do kwestii wysyłania polskich żołnierzy do Ukrainy. — Pytają mnie, czy Polska jest gotowa żeby wysłać polskich żołnierzy do Ukrainy — jako gwarant bezpieczeństwa. Rozmawialiśmy o tym wielokrotnie. To nie jest plan Ukrainy czy Polski. Tu nie chodzi o to, żebyśmy kolejny raz zademonstrowali jak bardzo jesteśmy ze sobą blisko — chodzi o realne gwarancje bezpieczeństwa. Takie, które będą szanowane i których przekroczenia będzie się bał każdy na świecie — w tym Rosja — mówił szef polskiego rządu.

— Do tego potrzebujemy wszystkich sojuszników. Nasza praca nie powinna polegać na tym, żebyśmy w mediach ogłaszali, że wyślemy czy nie wyślemy jakiegoś żołnierza. Tylko żeby przekonać wszystkich partnerów w NATO, europejskich i USA — aby wspólnie być gotowym do udzielenia takiego pewnego, stabilnego mechanizmu, gwarantującego bezpieczeństwo i zachowanie umowy — jeśli taką zakończy się wojna Rosji z Ukrainą — dodał.

— Jestem przekonany, że nowa administracja waszyngtońska jeżeli zobaczą, że my serio do tego podchodzimy, będzie miała inną optykę — bardziej optymistyczną z punktu widzenia Ukrainy — podkreślił Tusk. Premier zapowiedział również 46 donację Polski dla Ukrainy — tym razem jest to wsparcie o wartości 200 mln euro.

Premier o planach Putina
Jak podał wczoraj "New York Times", ustępujący prezydent USA Joe Biden miał ostrzec Władimira Putina, gdy rosyjskie służby przygotowywały akcję sabotażową na pokładach samolotów latających na trasach transatlantyckich. Operacje testowe były prowadzone m.in. w Polsce.

— Rosja planowała także akty terroru powietrznego i to nie tylko wobec Polski, ale wobec linii lotniczych całym świecie — przekazał premier podczas konferencji.
Okoliczności spotkania Tuska i Zełenskiego
Poprzednia wizyta prezydenta Ukrainy w Warszawie miała miejsce w lipcu zeszłego roku. Wówczas prezydent Zełenski i premier Tusk podpisali dwustronne porozumienie o współpracy w dziedzinie bezpieczeństwa, do czego — wraz z szeregiem innych państw — Polska zobowiązała się na szczycie NATO w Wilnie z 2023 r. Z kolei w grudniu zeszłego roku Tusk spotkał się z Zełenskim we Lwowie, a następnie przy okazji szczytu Rady Europejskiej w Brukseli, na który Zełenski został zaproszony.

Podczas konferencji we Lwowie wybrzmiał temat relacji historycznych między Polską a Ukrainą. Zełenski przyznał, że bardzo dużo rozmawiał z Tuskiem właśnie o tych kwestiach. "Jeśli jakaś polska rodzina chciałaby pochować szczątki swoich przodków, to to nie jest właściwie nawet polityka, tylko chyba coś zupełnie naturalnego" — mówił natomiast polski premier.
Harmonogram wizyty Zełenskiego w Polsce
Spodziewane jest, że kwestie historyczne będą jednym z tematów środowych rozmów. Oprócz tego mają one dotyczyć m.in. o integracji Ukrainy z UE, także w kontekście trwającej od początku stycznia prezydencji w Polski w Radze UE.
Po spotkaniu z Tuskiem Zełenski spotka się z prezydentem Andrzejem Dudą w Belwederze. Spotkanie z mediami obu prezydentów zaplanowano na godz. 14.35.

Zgodnie z informacjami przekazanymi przez ministra sportu Sławomira Nitrasa Zełenski chce spotkać się również z prezydentem Warszawy, kandydatem KO na prezydenta Rafałem Trzaskowskim. "W imieniu Ukrainy odznaczy go i podziękuje Warszawie za pomoc w czasie wojny i Ukraińcom, i państwu ukraińskiemu" — powiedział Nitras w radiu RMF FM.