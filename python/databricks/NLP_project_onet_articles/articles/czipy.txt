USA ograniczają eksport czipów AI. Polska krajem drugiej kategorii obok Mongolii i Nigerii
Stany Zjednoczone wprowadziły regulacje, które wpływają na eksport zaawansowanych półprzewodników do sztucznej inteligencji (AI) m.in. dla państw Europy Środkowo-Wschodniej, w tym Polski. Wysokiej rangi przedstawiciele Komisji Europejskiej wyrazili zaniepokojenie obostrzeniami. W tej samej kategorii znalazły się tzw. kraje globalnego południa m.in. państwa afrykańskie. Z kolei do pierwszej kategorii przypisano Europę Zachodnią, Koreę Południową, Japonię, Australię, Nową Zelandię i Kanadę.
Wiceprzewodnicząca KE ds. suwerenności technologicznej oraz Maroš Šefčovič, odpowiedzialny za Zielony Ład, podkreślili w oświadczeniu, że współpraca z USA powinna być wolna od ograniczeń i służyć bezpieczeństwu obu stron.

Wprowadzone przez Waszyngton ograniczenia wpisują Polskę na listę państw z limitami na zakup najnowszych półprzewodników, takich jak te produkowane przez Nvidię. Ograniczenia te dotyczą również innych krajów Europy Środkowo-Wschodniej, a także Portugalii i Szwajcarii, z możliwością importu maksymalnie 50 tys. czipów (z opcją rozszerzenia do 100 tys.).
Czy ograniczenia USA zaszkodzą polskiemu sektorowi AI?
Debata wokół tych restrykcji koncentruje się na potencjalnym wpływie na rozwój polskiej branży AI. Niektórzy eksperci obawiają się, że ograniczenia mogą utrudnić Polsce osiągnięcie dobrej pozycji w rewolucji AI. Inni wskazują na aspekt wizerunkowy, zauważając, że zakup powyżej 50 tys. zaawansowanych czipów rocznie wydaje się mało prawdopodobny w świetle obecnej polityki rządu i poziomu inwestycji w AI, co ilustruje przykład budżetu przeznaczonego na rozbudowę zasobów Akademickiego Centrum Komputerowego Cyfronet AGH.

"Jak ktoś wie co się dzieje w rozwoju AI i, że teraz forpoczta walczy o stworzenie superinteligencji, to wydźwięk tego dokumentu jest jednoznaczny — żółte kraje powinny zapomnieć o rozwoju własnej superinteligencji. A limity mają im wystarczyć tylko do zwykłych zastosowań AI, bo »ten limit zapewnia, że amerykańska technologia jest dostępna do obsługi zagranicznych rządów, dostawców usług medycznych i innych lokalnych przedsiębiorstw«. Czyli broń Boże nie powinniśmy myśleć o jakichś globalnych AI. Żałuję, że ten wpis jest tak negatywny, ale nie rozumiem, jak w tej całej konfiguracji geopolitycznej znaleźliśmy się w drugiej kategorii państw" — napisał Prof. Piotr Sankowski, laureat 4 grantów ERC, fizyk i informatyk z Uniwersytetu Warszawskiego, twórca instytutu IDEAS NCBR, gdzie prowadzone są badania nad sztuczną inteligencją.
Kraje bez restrykcji w imporcie czipów AI
Warto zwrócić uwagę, że restrykcje nie dotyczą takich krajów jak Kanada, Australia, Japonia, kraje skandynawskie oraz państw Europy Zachodniej, w tym Wielkiej Brytanii, Francji, Niemiec, Włoch i Hiszpanii. USA uzasadniają wprowadzenie ograniczeń potrzebą stworzenia "zaufanego ekosystemu technologicznego", który ma chronić bezpieczeństwo narodowe przed zagrożeniami związanymi ze sztuczną inteligencją, jak podkreśliła sekretarz handlu USA, Gina Raimondo.
