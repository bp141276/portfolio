Oto najlepsze licea i technika według rankingu Perspektyw 2025
Znamy najlepsze licea ogólnokształcące i technika w Polsce. Zwycięzcami Rankingu Liceów i Techników – Perspektywy 2025 są: XIV LO im. Stanisława Staszica w Warszawie (najlepsze liceum) oraz Technikum Nowoczesnych Technologii im. Jana Pawła II w Kleszczowie (najlepsze technikum). Ranking Liceów i Techników –Perspektywy 2025 został przygotowany już po raz 27.
W 27. edycji Rankingu Liceów i Techników twórcy zestawienia analizowali wyniki 1430 liceów ogólnokształcących (spośród 2187) i 1235 techników (spośród 1743), które spełniły kryterium wejścia do rankingu (szkoły, w których maturę w maju 2024 r. zdawało minimum 12 maturzystów, oraz w których wyniki średnie z języka polskiego i matematyki zdawanych obowiązkowo były nie niższe niż 0,75 średniej krajowej). W pełnej wersji publikacji dostępnej na stronie Perspektywy.pl czytelnicy znajdą listę 1000 najlepszych liceów i 500 najlepszych techników.
Gala wręczenia dyplomów najlepszym szkołom odbędzie się 15 stycznia o godz. 12 w Szkole Głównej Handlowej w Warszawie i będzie transmitowana w sieci.

Głównymi adresatami rankingu są ósmoklasiści i rodzice uczniów, którzy muszą podjąć bardzo ważną decyzję dotyczącą wyboru dalszej ścieżki kształcenia. Ranking "Perspektyw" stanowi pomoc dla młodych ludzi w wyborze liceum lub technikum, które doprowadzi ich do studiów i ułatwi zdobycie wymarzonego zawodu. Czytelnicy informacje mogą czerpać z pięciu rankingów, w tym dwóch głównych: Rankingu Liceów Ogólnokształcących 2025 i Rankingu Techników 2025 oraz trzech ogólnopolskich rankingów dodatkowych: Rankingu Maturalnego Liceów Ogólnokształcących 2025, Rankingu Maturalnego Techników 2025 oraz Rankingu Szkół Olimpijskich 2025.

– Szukając przepisu na dobrą szkołę, musimy uwzględniać zróżnicowane potrzeby edukacyjne uczniów, rodziców i całego społeczeństwa – podkreśla prof. Ryszard Koziołek, przewodniczący kapituły rankingu, rektor Uniwersytetu Śląskiego. – Układają się one w swego rodzaju preambułę do przyszłej polityki pedagogicznej państwa. Otóż dobra szkoła to ta, która zapewnia młodemu człowiekowi najlepsze warunki do indywidualnego rozwoju i osobistego szczęścia, a nam wszystkim przynosi pożytek społeczny, jaki płynie z edukacji człowieka i obywatela.

– Od 27 lat z satysfakcją pokazujemy szkoły, w których warto się uczyć – mówi Waldemar Siwiński, prezes Perspektywy Press, twórca polskich rankingów edukacyjnych i kierownik Rankingu Liceów i Techników. – I nie chodzi tylko o czołową piętnastkę najlepszych liceów oraz dziesiątkę najlepszych techników, które honorujemy podczas gali rankingu. Z tabel, które publikujemy, można odczytać znacznie więcej: która szkoła od lat utrzymuje wysoką formę, która spada, a która wspina się coraz wyżej. Mamy w tegorocznym zestawieniu tradycyjnych "prymusów" i liczne grono zupełnie nowych liderów. Szczerze podziwiamy szkoły od lat utrzymujące wysoką formę, ale szczególnie się cieszymy, gdy w czołówce rankingu pojawiają się "nowi". To dowód, że wytrwała praca nauczycieli i uczniów przynosi wspaniałe efekty, że wciąż są w polskich szkołach ambitni pedagodzy, którym chce się pracować.

Ranking Liceów i Techników Perspektywy jest oparty wyłącznie na obiektywnych i mierzalnych danych pochodzących ze źródeł zewnętrznych (baza SIO, dane dotyczące wyników egzaminu maturalnego z OKE, dane z komitetów głównych olimpiad przedmiotowych). Kryteria rankingu liceów 2025 to: wyniki matury z przedmiotów obowiązkowych (30 proc.), wyniki matury z przedmiotów dodatkowych (45 proc.) oraz sukcesy w olimpiadach (25 proc.). Po raz kolejny w tej kategorii zostały uwzględnione osiągnięcia w olimpiadach międzynarodowych. Kryteria rankingu techników 2025 to: sukcesy szkoły w olimpiadach (20 proc.), wyniki matury z przedmiotów obowiązkowych (20 proc.), wyniki matury z przedmiotów dodatkowych (30 proc.) oraz wyniki egzaminu zawodowego (30 proc.).

Przygotowano również podrankingi wojewódzkie (oddzielne dla liceów i techników), które są wyciągami z głównych rankingów ogólnopolskich. Wszystkie rankingi obejmują łącznie ponad 1500 najlepszych liceów i techników w Polsce.

Po uhonorowaniu najlepszych szkół w Polsce podczas gali ogólnopolskiej, która odbędzie się 15 stycznia w SGH, rozpocznie się wielkie świętowanie w 12 miastach akademickich. Podkreślając, że najlepsi są wszędzie, wyróżnimy najlepsze szkoły w 12 województwach podczas gal regionalnych, których gospodarzami będą uczelnie – partnerzy rankingu.

I tak 22 stycznia podlaski ranking odbędzie się na Uniwersytecie Medycznym w Białymstoku, 30 stycznia — wrocławski ranking na Politechnice Wrocławskiej, 12 lutego najlepsze licea i technika z województwa śląskiego zaprosi Politechnika Śląska w Gliwicach, a 14 lutego najlepsze wielkopolskie szkoły będzie gościć Politechnika Poznańska. Po raz pierwszy gospodarzem gali wojewódzkiej będzie Uniwersytet Opolski 25 lutego, zaś 6 marca najlepsze szkoły z województwa zachodniopomorskiego zaprosi Politechnika Koszalińska. Siódmego marca odbędzie się ranking podkarpacki, którego gospodarzem jest Politechnika Rzeszowska, a 14 marca ranking łódzki, na który zaprasza Politechnika Łódzka. 21 marca Uniwersytet Jagielloński w Krakowie nagrodzi najlepsze szkoły z województwa małopolskiego, 21 marca zaplanowano Pomorski Ranking Liceów i Techników na Politechnice Gdańskiej, a 27 marca najlepsze szkoły z województwa kujawsko-pomorskiego zaprosi Uniwersytet Mikołaja Kopernika w Toruniu. Ostatnim akcentem tegorocznej kampanii będzie gala Lubelskiego Rankingu na Uniwersytecie Marii Skłodowskiej-Curie, która odbędzie się 9 kwietnia.