Śniadanie na długowieczność. Japońska dietetyczka robi je codziennie
Michiko Tomioka to japońska dietetyczka i ekspertka od długowieczności, która od lat mieszka w Stanach Zjednoczonych. Od lat też codziennie przygotowuje sobie to samo śniadanie, które jest pełne składników odżywczych i według Tomioki przyczynia się do zdrowego i długiego życia. Jak przygotować japońskie śniadanie na długowieczność?
Jej ulubione śniadanie, nazwane yakuzen zakkokumai, zawiera brązowy ryż, fasolę, natto, kiszone warzywa, wodorosty nori, ziarna sezamu, zupę miso i zieloną herbatę hojicha
Składniki tego śniadania są bogate w składniki odżywcze, błonnik, probiotyki i polifenole
Japońskie śniadanie proponowane przez dietetyczkę może być dostosowane do polskich warunków, ponieważ potrzebne składniki są coraz łatwiej dostępne
Japońskie śniadanie na długowieczność
Na początku zaznaczamy – składniki potrzebne do przygotowania ulubionego śniadania japońskiej dietetyczki nie są powszechnie używane w naszym kraju – z wyjątkiem ryżu oczywiście. Jeśli jednak macie ochotę trochę poeksperymentować w kuchni, ten posiłek będzie idealny.
W skład japońskiego śniadania Michiko Tomioki wchodzi brązowy ryż, fasola, natto, czyli fermentowana soja, marynowane warzywa, płaty wodorostów nori oraz ziarna sezamu. Do tego zupa miso i zielona herbata hojicha. "Nazywam ten posiłek »yakuzen zakkokumai«, czyli leczniczym ryżem wieloziarnistym. To uzdrawiający i regenerujący początek dnia" – przekonuje dietetyczka.
Korzyści płynące z japońskiego śniadania
Produkty, które Tomioka wykorzystuje do przygotowania pożywnego śniadania, bogate są w żelazo, jod, potas, wapń, magnez, a także w witaminy z grupy B, witaminę C i K. Ponadto fasola, ryż i wodorosty są dobrym źródłem błonnika. Fermentowana soja, podobnie jak marynowane warzywa to cenne źródło probiotyków, które są ważne dla zdrowia jelit.

Śniadanie jest również pełne polifenoli – przeciwutleniaczy, które wspierają pracę całego organizmu, pomagają walczyć ze stanami zapalnymi i regulują poziom cukru we krwi.

W zupie miso serwowanej przez dietetyczkę jest m.in. tofu, które jest dobrym źródłem białka, podobnie jak wspomniana wcześniej fasola.

Japońskie śniadanie proponowane przez dietetyczkę można dostosować do naszych polskich warunków. Na szczęście coraz więcej sklepów oferuje potrzebne składniki. Ryż, fasolę, tofu czy marynowane warzywa znajdziemy w każdym markecie. Nie powinno być również problemu z kupieniem wodorostów nori.

W tym artykule możecie sprawdzić, jakie jeszcze produkty Michiko Tomioka poleca do codziennego spożywania. To sekrety długowieczności Japończyków.
