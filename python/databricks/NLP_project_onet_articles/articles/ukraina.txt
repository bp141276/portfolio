Żołnierze z Korei Północnej przebijają w tym Rosjan. Ekspert: to nowy poziom zagrożenia
Ukraińcy zaczynają dostrzegać niepokojące zjawisko — żołnierze z Korei Północnej, walczący po stronie Rosji, coraz bardziej się rozwijają. Początkowo niedoświadczeni, szybko się przystosowują do nowych warunków i coraz więcej uczą. — Po raz pierwszy od dziesięcioleci armia północnokoreańska zdobywa prawdziwe doświadczenie wojskowe. To globalne wyzwanie — mówi w rozmowie z "The Independent" Andrij Jusow, rzecznik ukraińskiego wywiadu wojskowego.
Kiedy żołnierze Kim Dzong Una zaczynali walczyć u boku Rosji, m.in. w obwodzie kurskim, media donosiły o ich nieporadności, przestarzałych metodach walki i o tym, że zostali "mięsem armatnim" dla rosyjskiej armii. Tymczasem eksperci wojskowi zaczynają postrzegać ich inaczej. Jeden z ukraińskich żołnierzy powiedział anonimowo w rozmowie z Associated Press, że Koreańczycy z Północy są "zdyscyplinowani i wysoce metodyczni", okazali się "bardziej profesjonalni niż ich rosyjscy odpowiednicy".
Żołnierze z Korei Północnej szybko się uczą
Armia Korei Północnej, licząca 1,2 mln żołnierzy, należy do największych stałych armii na świecie. Siły zbrojne Kim Dzong Una nie mają jednak doświadczenia we współczesnych wojnach i nie znają nowoczesnych technologii, takich jak np. drony. Na froncie rosyjsko-ukraińskim popełniali z początku błędy np. poruszali się dużymi grupami na otwartym terenie. Jednak szybko się uczą i stają coraz bardziej groźni dla swoich przeciwników. Według Andrija Jusowa radzą już sobie z zaimprowizowanymi dronami, wypełnionymi ładunkami wybuchowymi. — To jest nowy poziom zagrożenia — powiedział Jusow "The Independent". — Kraje regionu muszą przygotować się na to, co to oznacza w przyszłości — dodał.
— Są szybcy, dobrze przygotowani fizycznie i działają ściśle według swoich algorytmów — powiedział ukraiński żołnierz w rozmowie z AP.

Glib Wołoski, analityk wojskowy z ukraińskiego think tanku CBA Initiatives Center, przyznał, że wiedza i umiejętności północnokoreańskich żołnierzy opierają się "na strategiach i doświadczeniach sprzed ponad pół wieku".

— Ale to tylko kwestia czasu, zanim zdobędą niezbędne umiejętności, które poprawią ich skuteczność bojową, co w połączeniu z ich dyscypliną i wyszkoleniem może uczynić z nich znaczącą siłę militarną — podkreślił w rozmowie z "The Independent".
