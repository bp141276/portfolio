Skandal w Iławie. Jest reakcja komendanta wojewódzkiego policji. "Haniebne zachowanie"
Zwolniony ze stanowiska szefa policji w Iławie insp. Waldemar Pankowski skrytykował decyzje komendanta wojewódzkiego insp. Mirosława Elszkowskiego, a potem nawet nie chciał podać mu ręki. Wywołał tym prawdziwą burzę. Poprosiliśmy komendanta wojewódzkiego o komentarz do zachowania byłego podwładnego. — Swoim haniebnym zachowaniem okazał brak szacunku do sztandaru, swoich przełożonych i swoich kolegów ze służby — słyszymy w odpowiedzi.
Nie milkną echa kontrowersyjnego wystąpienia byłego już komendanta powiatowego policji w Iławie insp. Waldemara Pankowskiego
Podczas uroczystości przekazania swoich obowiązków następcy, zwolniony z tego stanowiska funkcjonariusz, który postanowił odejść ze służby, w ostrych słowach skrytykował swego przełożonego i sytuację w polskiej policji
Jego zachowanie tylko utwierdziło w przekonaniu o słuszności decyzji komendanta wojewódzkiego policji w Olsztynie, któremu Pankowski nie chciał podać ręki. Poprosiliśmy go o komentarz
Jak pisaliśmy już w Onecie, w ostrym wystąpieniu Insp. Pankowski podkreślał, że powodem jego rezygnacji ze służby był fakt, że jego zwierzchnik, komendant wojewódzki policji insp. Mirosława Elszkowski, chciał go przenieść do oddalonego o ok. 200 km Giżycka, nie biorąc pod uwagę jego sytuacji rodzinnej. Pytał, czy formację stać na to, żeby zwolnić funkcjonariusza w wieku 45 lat z dnia na dzień i płacić mu 10 tys. zł emerytury miesięcznie.

Były policjant: zachował się jak gówniarz, strzelając focha
Zwrócił się także bezpośrednio do szefa polskiej policji nadinsp. Marka Boronia. — Czy pan zezwala na to, aby pana podwładni, komendanci wojewódzcy, zarządzali w ten sposób swoimi kadrami, marnowali zasoby ludzkie i środki publiczne? Jak można takiego człowieka, z takimi kwalifikacjami i doświadczeniem, pozbawić z dnia na dzień możliwości dalszej służby? — pytał, zastanawiając się, że "może to polecenie komendanta głównego", by przeprowadzić "czystki". — Na szczęście ja w szalupie opuszczam ten tonący okręt — dodał.
Na koniec dość kontrowersyjnie zachował się wobec szefa warmińsko-mazurskiej policji. — Melduję zdanie obowiązków komendanta powiatowego policji w Iławie. Sztandaru nie żegnam, gdyż nie ma słów: "Bóg, honor, ojczyzna". Ojczyznę kocham. Prawo w Polsce nie obowiązuje. Jako człowiek honoru nie mogę podać panu ręki. Proszę podać faktyczne podstawy mojego odejścia ze służby — zwrócił się do niego.
W środowisku mundurowych zawrzało. "Sam mówił o godności i szacunku do przełożonych, a na koniec komendantowi wojewódzkiemu ręki nie podał. Szok. Takiego odejścia nie pamiętam, jak robię" – czytamy na forach policyjnych. — Zachował się jak gówniarz, strzelając focha, że jego przełożony chciał przenieść go do innej komendy. Policja to nie jest kółko różańcowe, tylko formacja, w której wykonuje się rozkazy – podkreślał w rozmowie z Onetem jeden z byłych policjantów.

Komendant wojewódzki: haniebnym zachowaniem okazał brak szacunku
O komentarz poprosiliśmy również komendanta wojewódzkiego policji w Olsztynie insp. insp. Mirosława Elszkowskiego. Chcieliśmy się dowiedzieć, co sądzi o odmowie podania mu ręki przez swego przełożonego oraz o treści jego wystąpienia.

— Pan insp. Waldemar Pankowski swoim haniebnym zachowaniem okazał brak szacunku do sztandaru, swoich przełożonych i swoich kolegów ze służby. Tym samym utwierdził komendanta wojewódzkiego w przekonaniu o słuszności decyzji o odwołaniu go ze stanowiska – powiedział nam jego rzecznik podkom. Tomasz Markowski.
O powody takiego zachowania zapytaliśmy także samego Waldemara Pankowskiego. — Nie podałem ręki panu komendantowi, bo nie powiedział prawdy. Giżycko i koniec? Nic więcej? Na wideokonferencji okazało się, że jeden z moich kolegów, 60-letni, mógł odwołać się od decyzji, a u mnie koniec. Nie wiem, może honor pana komendanta uraziłem, że mu odmówiłem. Ciężko mi teraz powiedzieć. Ja uznałem, że honor mi nie pozwala na podanie mu ręki. A że jestem już wolnym człowiekiem, poza hierarchią, to pozwoliłem sobie na taki gest. Jak pan komendant chciał mnie godnie pożegnać, to ja postanowiłem tak samo godnie pożegnać się z nim – powiedział w rozmowie z dziennikarzem Onetu.

KWP: to jest prerogatywa komendanta wojewódzkiego
Warto dodać, że po jego wystąpieniu na stronie Komendy Powiatowej Policji w Iławie oraz KWP w Olsztynie, pojawił się odnoszący się do jego słów komunikat. "Zgodnie z przepisami Ustawy o Policji powoływanie i odwoływanie komendantów powiatowych Policji jest prerogatywą komendanta wojewódzkiego Policji, który ma swobodę podjęcia decyzji w tym zakresie, po zasięgnięciu opinii starosty danego powiatu" – czytamy w nim.
"Ponadto komendant wojewódzki Policji podejmując decyzje personalne wobec komendantów powiatowych lub kandydatów na to stanowisko, kieruje się przede wszystkim dobrem danej jednostki Policji, oceną dotychczasowej służby policjanta, podejmowanych przez niego decyzji, sposobu zarządzania kadrami, a także wolą samych policjantów, których te decyzje dotyczą" – głosi komunikat.

Dalej czytamy: "Komendant Wojewódzki Policji w Olsztynie biorąc te elementy pod uwagę, podjął decyzję o konieczności zmiany na stanowisku Komendanta Powiatowego Policji w Iławie, proponując dotychczasowemu komendantowi równorzędne stanowisko w innej jednostce, dając mu możliwość kontynuowania służby. Komendant z Iławy tej propozycji nie przyjął i skorzystał z przysługującego mu po latach służby uprawnienia do przejścia na emeryturę"

"Konieczność pełnienia służby przez komendantów jednostek powiatowych poza miejscem zamieszkania, często w miejscu znacznie od niego oddalonym, jest czymś zupełnie normalnym, co miało i ma miejsce również w garnizonie warmińsko-mazurskim" – czytamy na stronie iławskiej komendy.