Antycyklon Beata coraz bliżej Polski. Kolejne regiony skują się lodem [POGODA]
Nad Polską znalazł się front, który całkowicie odmienił pogodę — mroźnej i śnieżnej zimy już nie ma, a za to pojawiła się odwilż. Dziś pogoda również będzie daleka od ideału. Choć przybliży się do nas wyż Beata, niebo zdominują chmury, temperatura nadal ma rosnąć, a słońce pokaże się tylko w pojedynczych miejscach. Zobacz najnowsze prognozy.

Od rana w całej Polsce mamy pochmurną pogodę. Na południowym wschodzie, gdzie trzyma jeszcze mróz, sypie śnieg, natomiast w głębi kraju pojawiają się przede wszystkim opady deszczu ze śniegiem i deszczu bądź mżawki. Gdzieniegdzie są one marznące i powodują gołoledź.
Pogoda na dziś. Polska utonie w gęstych chmurach. Słońca będzie jak na lekarstwo
W dalszej części dnia tylko na Pomorzu unikniemy opadów, niemniej słońce pokaże się w ograniczonych ilościach przede wszystkim w pasie nadmorskim. W innych regionach czeka nas bardzo nieprzyjemny dzień, z całkowitym zachmurzeniem, zamgleniami oraz opadami deszczu bądź mżawki, gdzieniegdzie marznącymi i powodującymi gołoledź. Nie będą one jednak intensywne. Na południowym wschodzie możliwy jest też deszcz ze śniegiem i śnieg, natomiast w górach i na Podhalu zapowiadamy tylko śnieg.
Temperatura maksymalna wyniesie dziś od -1 st. C w Zakopanem, 0-1 st. C na południowym wschodzie, 2-4 st. C w głębi kraju do 5-6 st. C na Pomorzu.
Wiatr słaby bądź umiarkowany, z kierunków północnych i zachodnich. Szara i wilgotna pogoda sprawi, że w całej Polsce odczujemy chłód i zimno, a warunki biometeorologiczne będą niestety niekorzystne.
Noc nie przyniesie poprawy pogody. Za oknami odwilż, mgły i mżawka
W nocy nadal będzie pochmurno, a niewielkie przejaśnienia tym razem możliwe są u podnóża gór. W całej Polsce momentami będzie padać słaby deszcz albo mżawka, na południowym wschodzie również deszcz ze śniegiem i śnieg, w górach tylko śnieg. Okresami nadal mogą występować opady marznące, co oznacza groźbę gołoledzi. Ranek w wielu regionach przyniesie rozwój mgieł i zamgleń. Najsilniejsze ograniczą widzialność do ok. 200 m.
O wschodzie słońca termometry pokażą z reguły od -1 do 1 st. C, jedynie na Podhalu będzie zimniej, ok. -3 st. C. Wiatr powieje słabo i umiarkowanie, z kierunków zachodnich.