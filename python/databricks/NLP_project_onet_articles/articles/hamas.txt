Hamas zaakceptował projekt zawieszenia broni
Palestyński Hamas zaakceptował projekt porozumienia z Izraelem, dotyczącego zawieszenia broni i uwolnienia dziesiątków zakładników, przetrzymywanych wciąż w Strefie Gazy – podała we wtorek agencja AP, powołując się na dwóch urzędników uczestniczących w rozmowach.
Amerykańska agencja dotarła do projektu porozumienia, którego autentyczność potwierdził urzędnik z Egiptu i przedstawiciel Hamasu. Urzędnik izraelski oświadczył, że poczyniono postępy, ale szczegóły nie zostały jeszcze do końca ustalone.

Wcześniej we wtorek sekretarz stanu USA Antony Blinken, odnosząc się do trwających od ponad tygodnia negocjacji, ocenił, że porozumienie jest "bliższe niż kiedykolwiek", lecz wciąż oczekuje na ostateczne potwierdzenie ze strony Hamasu.
Minister spraw zagranicznych Izraela Gideon Saar oświadczył we wtorek w Rzymie, że gdy dojdzie do porozumienia z Hamasem, koalicja rządowa je poprze. Zapewnił, że rząd podejmuje "wielkie wysiłki", aby przetrzymywani wciąż przez Hamas zakładnicy mogli wrócić do domów.

Według źródła stacji BBC obie strony uzgodniły, że Hamas uwolni trzech zakładników w pierwszym dniu obowiązywania porozumienia, a jednocześnie Izrael rozpocznie wycofywanie wojsk z zamieszkanych terenów Strefy Gazy.

Wojna w Strefie Gazy wybuchła po ataku Hamasu i innych palestyńskich organizacji terrorystycznych na południe Izraela 7 października 2023 r. Zabito wówczas około 1,2 tys. osób, a 251 porwano.

W wyniku ofensywy Izraela na Strefę Gazy zginęło według tamtejszego ministerstwa zdrowia ponad 46 tys. osób. Strefa Gazy jest zrujnowana, panuje w niej kryzys humanitarny, a większość cywilów musiała uciekać ze swoich domów.