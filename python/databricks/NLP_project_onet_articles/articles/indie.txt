Sankcje USA zadziałały. Indie zamykają porty dla rosyjskich tankowców
Indie przygotowują się do zawracania rosyjskich tankowców objętych sankcjami — donosi agencja Bloomberg. Jest to odpowiedź na posunięcie administracji Joego Bidena, która niedawno nałożyła nowe surowe sankcje wymierzone w rosyjski przemysł naftowy. Odtąd dostawcy przewożący ropę do tego kraju będą musieli pokazać specjalne certyfikaty poświadczające, że nie są objęci amerykańskimi restrykcjami.
10 stycznia Stany Zjednoczone nałożyły najsurowsze w historii sankcje na rosyjski handel ropą naftową. Dotyczą one czołowych rosyjskich producentów — takich jak Gazprom Nieft i Surgutnieftiegaz — a także 183 statki przewożące ropę naftową z Arktyki. Setki tysięcy baryłek tej ropy były przeznaczone na eksport do Indii i Chin.

Na skutek sankcji cena ropy przekroczyła 80 dol. (ok. 331 zł) za baryłkę. Na liście Biura Kontroli Aktywów Zagranicznych znalazło się ok. 160 tankowców, a także główni handlowcy i ubezpieczyciele.
Wysoki rangą urzędnik z Indii powiedział, że statki objęte sankcjami nie będą mogły być rozładowywane w jego kraju, z wyjątkiem tych wyczarterowanych przed 10 stycznia — one mogą być rozładowywane do 12 marca.

Alternatywa dla dostaw z Rosji
Indyjskie rafinerie dążą do zawarcia długoterminowych umów z dostawcami z Bliskiego Wschodu. W zależności od rozwoju sytuacji mogą jednak poszukiwać dodatkowych baryłek.
Obecnie analizują udział przedsiębiorstw państwowych w objętym sankcjami rosyjskim projekcie naftowym Wostok. Ograniczając dostawy z Rosji, Indie ryzykują utratą rabatów na ropę.

Moskwa nie przedstawiła jeszcze swojego oficjalnego stanowiska w sprawie nowych sankcji. Wspomniany urzędnik z Indii uważa, że "Rosja znajdzie sposób na dostarczenie baryłek ropy do Indii". Indyjskie banki będą jednak wymagać certyfikatów pochodzenia, aby upewnić się, że ropa nie pochodzi od dostawców objętych sankcjami. Posunięcie to jest odpowiedzią na nowe amerykańskie restrykcje.

Rozmówca z Indii podkreślił, że jego kraj nie będzie miał problemów z ropą, biorąc pod uwagę wolne moce produkcyjne OPEC i potencjał dostawców spoza tej organizacji. — OPEC ma wolne moce produkcyjne w wysokości 3 mln baryłek dziennie, podczas gdy dostawcy spoza OPEC, tacy jak USA, Kanada, Brazylia, Gujana, mogą z łatwością powiększyć tę wartość — stwierdził.