

Tłum ludzi szuka skarbów nad Bałtykiem. Do sieci trafiły nagrania
W miniony weekend na Bałtyku szalał potężny sztorm, a niektóre plaże zostały zalane. Kiedy warunki atmosferyczne się poprawiły, na spacer brzegiem morza wybrali się "poszukiwacze skarbów". Jak poinformowano na facebookowym profilu "Na Mierzeję", właśnie teraz jest doskonały moment na znalezienie "złota Bałtyku" — bursztynu. Do sieci trafiły imponujące zdjęcia niezwykłych okazów.
Weekend w Polsce upłynął pod znakiem intensywnych opadów śniegu i silnego wiatru. Na Bałtyku szalał sztorm, który doprowadził do niebezpiecznej cofki. Doszło do zalań i podtopień. Kiedy jednak sytuacja nad morzem się uspokoiła, na plażach w różnych nadbałtyckich kurortach pojawiły się tłumy "poszukiwaczy skarbów".

W poniedziałek na facebookowym profilu "Na Mierzeję" opublikowano informację, że "nadszedł czas na bursztynowe łowy". Media społecznościowe zalały zdjęcia z Sobieszewa, na których widać grupę ludzi poszukujących "złota Bałtyku".
"Co tu się dzieje. Wielkie bursztynowe zbiory"

— czytamy w poście.

We wtorek również pojawiły się zdjęcia imponujących zbiorów z plaży w Jantarze.

"Trzeba mieć dużo szczęścia, żeby znaleźć takie skarby", "Piękny zbiór", "Piękne, trzeba mieć naprawdę wielki szczęście", "Niesamowite"

— czytamy komentarze internautów. Bursztyn od wieków fascynuje poszukiwaczy swoimi migotliwymi kolorami i pięknem. Wykorzystywany jest najczęściej w jubilerstwie, przerabiany zazwyczaj na damską biżuterię. Cenione są też jego właściwości lecznicze i kosmetyczne. Bursztyn dodawany jest m.in. do wielu kosmetyków dla skóry wrażliwej.