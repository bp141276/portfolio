Czechy są gotowe zrezygnować z rosyjskiej ropy. "Rosja nie może już nas szantażować"
Czechy nie będą już zależne od importu rosyjskiej ropy rurociągiem Przyjaźń i zastąpią ją dostawami przez rurociąg Transalpejski (TAL), który został specjalnie w tym celu zmodernizowany. — To decydujący moment dla Republiki Czeskiej, ponieważ Rosja nie może już nas szantażować — powiedział we wtorek premier Czech Petr Fiala.
Rurociąg TAL łączy portowe miasto Triest w północno-wschodnich Włoszech, gdzie przypływają tankowce, z Niemcami, przez które ropa jest transportowana do Czech rurociągiem Mero. Po modernizacji przepustowość TAL została podwojona do 8 mln ton ropy rocznie. — Certyfikacja nie została jeszcze sfinalizowana, ale Czechy już teraz mogą liczyć na dostawy rurociągiem w przypadku jakichkolwiek przerw w dostawach przez rurociąg Przyjaźń – powiedział Fiala.

Taka sytuacja miała miejsce na początku grudnia, kiedy wstrzymano pompowanie ropy do Czech przez rurociąg Przyjaźń. Dostawy zostały wznowione dwa dni później, 6 grudnia.
Rurociąg Przyjaźń biegnie z Almietjewska do Mozyrza na Białorusi, po czym rozdziela się na dwie nitki. Południowa odnoga biegnie do Ukrainy, Węgier, Słowacji oraz Czech i Chorwacji, podczas gdy północna biegnie do Białorusi, Polski i Niemiec. Pompowanie ropy z Rosji przez północną odnogę zostało wstrzymane z powodu sankcji UE. Tym odcinkiem do Europy trafia kazachska ropa.
Wiosną 2023 r. Fiala poinformował, że czeski koncern naftowy Mero i włoski koncern TAL podpisały umowę o zwiększeniu przepustowości transalpejskiego rurociągu w celu zastąpienia dostaw przez Przyjaźń. Modernizacja rurociągu została oszacowana na 1,2-1,6 mld koron (około 203-270 mln zł).
W czerwcu 2023 r. Unia Europejska nałożyła embargo na rosyjską ropę i produkty ropopochodne, ale nie wpłynęło to na paliwo dostarczane przez południową odnogę rurociągu Przyjaźń. Tymczasowy wyjątek od zakazu UE obowiązuje do czerwca 2025 r. W tym czasie kraje odbierające rosyjską ropę muszą zapewnić alternatywne sposoby dostarczania tego typu surowca.
