Rotterdam idealnym miejscem na tegoroczny city break
Przez ostatnich kilka tygodni miłośnicy podróży poznawali rankingi wskazujące na idealne wakacyjne destynacje. Do tej puli portal Time Out dodał właśnie zestawienie najlepszych miejsc na tzw. city break, czyli krótki wypad do jakiegoś miasta. Wśród propozycji znalazł się m.in. Kraków, Wiedeń, Oslo, Tbilisi, Girona czy Budapeszt. Ale to Rotterdam zajmuje pierwsze miejsce.
Rotterdam, uważany przez wielu za kulturalne serce Holandii, długo pozostawał w cieniu Amsterdamu. Jednak dzisiaj, zdaniem wielu, jest miastem nie mniej atrakcyjnym. Ciekawa architektura, galerie i muzea oraz bogata scena kulinarna zachęcają do tego, by, wybierając się do Holandii, rozważyć wizytę w tej portowej metropolii.

„The Times” określił Rotterdam jako miasto, którego raczej nie docenią poszukiwacze nostalgii. Doszczętnie zniszczone w trakcie II wojny światowej, zostało całkowicie odbudowane. I zamiast spoglądać w przeszłość, wyraźnie poszło w stronę przyszłości. Modernizm i niezwykła zabudowa miasta to coś, co docenią miłośnicy architektury i designu.
Szczególnym śmiałym projektem jest ogromna, futurystyczna hala targowa Markthal. Mieści się ona pod budynkiem w kształcie podkowy, w którym mieszą się mieszkania i biura. Na targowisku znajdziemy wiele stoisk i restauracji, oferujących najrozmaitsze dania z różnych części świata. Racząc się różnymi potrawami, warto od czasu do czasu oderwać wzrok od talerza i spojrzeć w górę i na boki. Oczom ukarze się monumentalna grafika nazywana „Rogiem obfitości”. Stworzone przez kilku artystów dzieło, które ma ponad 11 tys. m kw., ukazuje piękno natury poprzez różnorodne owoce, warzywa, zwierzęta, owady.

Innym przykładem architektonicznych osiągnięć Rotterdamu jest most wiszący Erasmusbrug, łączący północną i południową część miasta. Ze względu na swój kształt nazywany jest „Łabędziem”. Osobliwością jest też Kijk-Kubus, osiedle sześciennych domów, zaprojektowane przez holenderskiego architekta Pieta Bloma. Dzień w Rotterdamie można zakończyć wizytą w mierzącej 185 m wieży widokowej Euromast - to 
Od maja będzie jeszcze jedna atrakcja przemawiająca za tym, by wybrać się do Rotterdamu - FENIX Museum of Migration. Wtedy otwarte zostanie - wedle zapowiedzi - pierwsze na świecie muzeum, które opowie o migracjach poprzez sztukę. Naświetli wędrówki ludów nie tylko w perspektywie holenderskiej, ale światowej. Muzeum zlokalizowane jest w przerobionym magazynie portowym.