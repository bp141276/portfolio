Arktyczna bomba uderzy w USA. Miliony ludzi zagrożone ekstremalnym mrozem
Podczas gdy w Europie pojawiła się odwilż, Stany Zjednoczone przygotowują się na największe uderzenie mrozów tej zimy. Temperatura spadnie lokalnie aż do -30/-40 st. C, a ujemne wartości pojawią się prawdopodobnie niemal w całym kraju. Ekstremalne zimno dotrze nawet nad zwykle ciepłe stany południowe, w tym Zatokę Meksykańską.
Jak podaje portal Severe Weather Europe, spływ zimna będzie wyjątkowo gwałtowny i nadciągnie znad arktycznej części Kanady. Szczególnie od niedzieli do czwartku obejmie całe Stany Zjednoczone. Za arktyczny ziąb ma być odpowiedzialny wir polarny, którego jeden z płatów przesunie się nad Amerykę Północną.
Ekstremalny atak zimy w Stanach Zjednoczonych. Temperatura spadnie do -40 st. C
Prognozy wskazują, że temperatury, zwłaszcza na początku tygodnia, w większości USA będą nawet o 30 st. C niższe niż zwykle o tej porze roku, co oznacza ekstremalne mrozy i ryzyko ustanowienia nowych rekordów zimna. Dla porównania, gdyby taka anomalia wystąpiła teraz w Polsce, w dzień mielibyśmy -30 st. C, a nocami jeszcze mniej.
W północnych stanach USA prognozowane są spadki temperatury poniżej -30 st. C, a lokalnie nawet do -40 st. C. Trzydziestostopniowe mrozy dotkną nawet stan Kolorado na środkowym zachodzie kraju, w tym jego stolicę, Denver. Co najmniej -20 st. C będzie w Chicago, Waszyngtonie i Nowym Jorku.
Fala zimna dotrze aż nad południowe stany USA, które zwykle słyną z bardzo łagodnej pogody. Przymrozki wystąpią na północy Florydy, w Teksasie, Luizjanie oraz nad samą Zatoką Meksykańską. Co więcej, synoptycy obawiają się, że zetknięcie wyjątkowo mroźnego powietrza z ciepłymi wodami Zatoki spowoduje powstanie zasobnego w parę wodną niżu, który na południu USA przyniesie intensywne opady deszczu ze śniegiem, śniegu oraz lodowego deszczu. Oznacza to groźbę paraliżu komunikacyjnego.
Załamaniem pogody, głównie siarczystymi mrozami, a lokalnie też śnieżycami, będzie zagrożona zdecydowana większość Stanów Zjednoczonych, a więc wiele milionów ludzi. Co więcej, eksperci z Severe Weather Europe nie wykluczają, że to nie będzie ostatni atak srogiej zimy w tym kraju i w kolejnych dniach nadejdą jeszcze kolejne mrozy i śnieżyce.
