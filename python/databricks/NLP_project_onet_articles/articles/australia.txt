Premier Australii żąda wyjaśnień od Rosji. "Podejmiemy zdecydowane kroki"
— Jesteśmy głęboko zaniepokojeni — powiedział premier Australii Anthony Albanes, żądając wyjaśnień od władz Rosji. Powodem są doniesienia związane z tym, że australijski nauczyciel Oscar Jenkins miał zostać zabity. Mężczyzna walczył po stronie Ukrainy, gdzie został wzięty do niewoli.
 Apelujemy do Rosji, aby natychmiast potwierdziła status Oscara Jenkinsa. Jesteśmy głęboko zaniepokojeni — przekazał Albanese dziennikarzom. Dodał, że "poczekamy, aż fakty wyjdą na jaw, ale jeśli Oscarowi Jenkinsowi stała się jakakolwiek krzywda, to będzie to karygodne, a rząd Australii podejmie zdecydowane kroki".
Głośne nagranie z Australijczykiem. Władze z apelem
W grudniu zaczął krążyć w mediach społecznościowych materiał wideo, na którym ubrany w wojskowy mundur Oscar Jenkins ma związane ręce, jest przesłuchiwany przez rosyjskich żołnierzy i bity.
Lider opozycji Peter Dutton, który w wyborach parlamentarnych 17 maja ma szansę na objęcie urzędu premiera, oznajmił, że australijski "ambasador powinien zostać wycofany, a ambasador [rosyjski] tu w Australii powinien iść się pakować".

W poniedziałek w sprawie Jenkinsa rosyjski ambasador Aleksiej Pawłowski został wezwany do MSZ Australii. Rzeczniczka rosyjskiego MSZ Maria Zacharowa powiedziała 25 grudniu, że władze "podzielą się faktami, jeśli tak owe będą". Jednocześnie nazwała Jenkinsa najemnikiem.

Australijczyk w rosyjskiej niewoli. Nie miał doświadczenia na froncie
Według agencji AP Jenkins nie miał doświadczenia wojskowego, zanim wstąpił do ukraińskich sił zbrojnych na początku 2024 r. Jeśli doniesienia o śmierci Jenkinsa zostaną potwierdzone, będzie on pierwszym australijskim jeńcem zabitym w Ukrainie. Zarazem w walkach po stronie ukraińskiej zginęło już kilku obywateli Australii.
W październiku Australia oświadczyła, że przekaże Ukrainie 49 czołgów M1A1 Abrams, których wartość wynosi około 152 mln dolarów. Wraz z czołgami suma australijskiego wsparcia dla Ukrainy od początku rosyjskiej inwazji na pełną skalę osiągnęła ponad 904 mln dol.
