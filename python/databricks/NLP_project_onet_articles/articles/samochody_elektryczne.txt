Ewenement na skalę całej Europy. Ponad 90 proc. samochodów sprzedanych w tym kraju w 2024 r. stanowiły elektryki
Norwegia jest pierwszym krajem na świecie, w którym sprzedaż samochodów elektrycznych w 2024 r. przekroczyła 90 proc. wszystkich nowych samochodów — donosi BBC. Tym samym stała się globalnym przykładem sukcesu w przejściu na ekologiczny transport.
Pionierstwo Norwegii było możliwe dzięki długoterminowej polityce fiskalnej. Faworyzuje ona pojazdy elektryczne poprzez eliminację podatku VAT i opłat rejestracyjnych, podczas gdy na samochody z tradycyjnym silnikiem nakładane są wysokie podatki.
Uważamy, że doradzanie klientowi, który tu przychodzi, aby kupił samochód z silnikiem spalinowym, jest niewłaściwe, ponieważ przyszłość jest elektryczna. Duży zasięg, duża prędkość ładowania — trudno jest wrócić [do tradycyjnych pojazdów] – mówi Ulf Tore Hekneby, dyrektor wykonawczy jednego z salonów samochodowych w Norwegii.

Do tego niemałą rolę odegrały specjalne zachęty — taki jak choćby bezpłatne parkingi czy obniżone opłaty. Pomogło to przyspieszyć proces przejścia na pojazdy elektryczne. — Naszym celem jest sprawić, by wybór zerowej emisji był zawsze dobrym i realnym rozwiązaniem – mówi norweska wiceminister transportu Cecilie Knibe Kroglund.
Eksperci uważają, że inne kraje mogą brać przykład z rozwiązań norweskich, dostosowując je do lokalnej specyfiki. Z tym jednak nie będzie łatwo. Po zniesieniu ulg podatkowych europejski rynek samochodów elektrycznych się załamuje. W 2024 r. sprzedaż tego typu pojazdów w Europie spadła o 3 proc.

Wyjątkowy przypadek
Norwegia pozostaje wyjątkowym przypadkiem. Dostęp do ogromnych środków z eksportu ropy i gazu pozwala jej wspierać duże inwestycje infrastrukturalne i kompensować straty podatkowe.

Biorąc pod uwagę fakt, że sprzedaż samochodów elektrycznych w tym kraju stale rośnie, eksperci szacują, że w ciągu kilku lat ponad połowa samochodów na norweskich drogach będzie elektryczna. A to umocni status Norwegii jako światowego lidera w dziedzinie ekologicznej mobilności.
Jedna trzecia samochodów jest obecnie elektryczna, a w ciągu kilku lat odsetek ten przekroczy 50 proc. Myślę, że rząd akceptuje fakt, że niektóre nowe samochody benzynowe lub hybrydowe nadal będą dostępne na rynku, ale nie znam nikogo, kto chciałby obecnie kupić samochód z silnikiem Diesla — mówi Kjell Werner Johansen z Norweskiego Centrum Badań Transportu.