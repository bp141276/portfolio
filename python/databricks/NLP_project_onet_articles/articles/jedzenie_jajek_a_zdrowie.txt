Eksperci mylili się co do jajek. Po latach prawda wyszła na jaw
Jajka stanowią produkt spożywczy budzący wiele kontrowersji. W przeszłości jajka były często obiektem krytyki, obarczane winą za podnoszenie poziomu cholesterolu i zwiększanie ryzyka chorób serca. Dziś już wiadomo, że przez lata naukowcy byli w błędzie, a jajka są jednym z najzdrowszych produktów do jedzenia.
W przeszłości jajka były krytykowane za podnoszenie poziomu cholesterolu i zwiększanie ryzyka chorób serca
Nowe badania z kwietnia 2024 r. rehabilitują zdrowotny wizerunek jajek, podważając wcześniejsze teorie
Jajka są bogate w białko, witaminy, minerały i przeciwutleniacze, co przyczynia się do zapobiegania przewlekłym chorobom
Mogą pozytywnie wpływać na biomarkery związane z chorobami serca oraz zapewniają długotrwałą sytość
Zaleca się spożywanie 1-2 jaj dziennie, ale osoby z wysokim poziomem cholesterolu powinny ograniczyć się do 4-5 jaj tygodniowo
Zła sława jajek a rzeczywistość
W latach 80. i 90. XX w. jajka, mimo swojej popularności, znajdowały się w centrum negatywnej uwagi ze strony mediów i specjalistów żywienia. Wskazywano na to, że zawierają dużo cholesterolu, co mogło być potencjalnym zagrożeniem dla zdrowia serca.

Jednakże, obecne studia naukowe podważają ten pogląd, sugerując, że związek między spożyciem jaj a chorobami serca może być mniej jednoznaczny, niż wcześniej sądzono. Badania na ten temat ujrzały światło dzienne w kwietniu 2024 r. i były publikowane np. w "Journal of the American College of Cardiology".

"Wiemy, że choroby układu krążenia są w pewnym stopniu pośredniczone przez czynniki ryzyka, takie jak wysokie ciśnienie krwi, wysoki poziom cholesterolu, zwiększone BMI i cukrzyca. Wzorce i nawyki żywieniowe mogą mieć na nie znaczący wpływ, a pojawiło się wiele sprzecznych informacji na temat tego, czy jaja są bezpieczne do spożycia, zwłaszcza dla osób, które mają lub są narażone na choroby serca" — powiedziała dr Nina Nouhravesh, pracownik naukowy w Duke Clinical Research Institute w Durham w Karolinie Północnej i główna autorka badania. "To niewielkie badanie, ale daje nam pewność, że jedzenie wzbogaconych jaj jest w porządku pod względem wpływu na lipidy w ciągu czterech miesięcy, nawet wśród populacji bardziej wysokiego ryzyka".
Dyskusja wciąż trwa, ale co do jednego eksperci są zgodni – jajka oferują szereg korzyści zdrowotnych. Stanowią one przystępne cenowo źródło białka oraz są bogate w witaminy, minerały i przeciwutleniacze. Te ostatnie odgrywają kluczową rolę w ochronie komórek przed uszkodzeniami, a nawet mogą przyczyniać się do zapobiegania przewlekłym chorobom, takim jak schorzenia serca czy nowotwory.

Jajka mogą pozytywnie wpływać na niektóre biomarkery związane z chorobami serca. Na długo zapewniają sytość, więc są one doskonałym wyborem dla osób dążących do redukcji masy ciała, wyprzedzając inne popularne opcje śniadaniowe, takie jak np. słodkie płatki zbożowe.
Jak spożywać jajka?
Zalecenia dla konsumentów jajek są jednak ostrożne. Dla zdrowych dorosłych zaleca się spożywanie 1-2 jaj dziennie w ramach zróżnicowanej diety. Osoby z wysokim poziomem cholesterolu lub te, które spożywają dietę bogatą w cholesterol, powinny ograniczyć się do 4-5 jaj tygodniowo.

Dla tych, którzy nadal obawiają się o poziom cholesterolu, specjaliści proponują proste modyfikacje, takie jak smażenie jaj na oleju z awokado zamiast masła czy łączenie ich z pieczonymi warzywami, a nie z tłustymi dodatkami, takimi jak kiełbasa czy bekon.

W obliczu tych nowych informacji jajka ponownie zyskują na znaczeniu jako wartościowy element zbilansowanej diety. Warto więc, by teraz regularnie gościły na naszych śniadaniowych talerzach.
