Wybuch i pożar w restauracji w Czechach. Są ofiary
Co najmniej sześć osób zginęło, a osiem zostało rannych w pożarze, który wybuchł w restauracji w Moście w północnych Czechach — poinformowały w niedzielę rano czeskie służby ratunkowe. Prawdopodobną przyczyną pojawienia się ognia był wybuch butli w gazowych ogrzewaczach.
Na miejscu pożaru interweniowało 10 zespołów ratowników medycznych oraz załogi kilkunastu wozów strażackich. Ściągnięto śmigłowiec do transportu rannych.
Strażacy i policja potwierdzili śmierć sześciu osób. Osiem osób jest rannych. Pięcioro z nich przetransportowano do specjalistycznej kliniki leczenia oparzeń w Pradze. Lekarze poinformowali, że w sumie sześć osób znajduje się w stanie ciężkim.

Z restauracji "Kojot" ewakuowano około 30 osób. Prewencyjnie ewakuowano mieszkańców sąsiedniej posesji. Rano widać było, że budynek restauracji, a także drugi sąsiadujący z nim, były osmalone od płomieni do wysokości dwóch, trzech metrów. Jak wynika z nagrań, opublikowanych przez świadków zdarzenia, pożar budynku był ogromny.
Trwa ustalanie przyczyn tragedii
— Przyczyną [pożaru] było prawdopodobnie przewrócenie się palnika propanowego, który był używany na werandzie restauracji — powiedział dziennikarzom na miejscu pożaru minister spraw wewnętrznych Czech Vit Rakuszan, który rano przyjechał na miejsce tragedii.

Według strażaków pożar rzeczywiście mógł się rozpocząć na werandzie restauracji, która powstała po zabudowaniu letniego tarasu płytami pleksiglasowymi i szkłem. Takie pomieszczenia zwyczajowo ogrzewane są przy pomocy specjalnych palników. Policja i strażacy sprawdzają przede wszystkim tę wersję wydarzeń. Nie wykluczają innych okoliczności tragedii.
Charakter zdarzenia jest naprawdę tragiczny dla całego miejsca. Teraz strażacy muszą ocenić, czy praca policjantów, którzy będą prowadzić dochodzenie w tej sprawie, jest w ogóle bezpieczna" — dodał Rakuszan.
Według rzecznika policji w Moście Václava Kriegera eksperci i śledczy będą wyjaśniać, co się stało. Na tym etapie śledztwo prowadzone będzie w sprawie stworzenia zagrożenia poprzez zaniedbanie. Policjanci zaapelowali do świadków o bezpośredni kontakt ze śledczymi. Trwa identyfikacja zmarłych. Pożar w Moście należy do najbardziej tragicznych takich wydarzeń w Czechach ostatnich lat.
