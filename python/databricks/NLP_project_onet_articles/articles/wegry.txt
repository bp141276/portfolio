Węgry pozbawione prawa weta? Polskę czeka wyzwanie
Unia Europejska zamierza po raz pierwszy zaproponować, aby niektóre sankcje wobec Rosji zostały przyjęte bez względu na możliwe weto Węgier lub Słowacji — wynika z ustaleń korespondentki RMF FM, która rozmawiała z unijnymi dyplomatami po pierwszych konsultacjach Komisji Europejskiej z państwami członkowskimi Unii Europejskiej. Konsultacje dotyczyły 16. pakietu sankcji.
Sankcje dotyczyć mają tym razem nawozów i innych produktów rolno-spożywczych z Rosji i Białorusi. Na produkty nałożone zostałyby tak wysokie cła, że ich import musiałby zostać zatrzymany — informuje RMF FM.

Pierwszy raz decyzja dotycząca sankcji miałaby zapaść większością kwalifikowanych głosów, a nie jednomyślnie, ponieważ dotyczyłaby handlu. Węgry i Słowacja straciłyby w ten sposób prawo weta — podaje serwis.

Jest to szczególne wyzwanie dla Polski, która odbywa obecnie swoją prezydencję w UE. Potrzebny będzie kompromis, który umożliwi przyjęcie pakietu w 3. rocznice wybuchu wojny w Ukrainie.
W Unii Europejskiej osiągnięto "pułap"
Unia Europejska nałożyła na zboża i nasiona oleiste z Rosji i Białorusi cła już w maju ubiegłego roku. Działanie te nie były jednak częścią pakietu sankcyjnego. Rozważania o rozszerzeniu możliwości przyjmowania sankcji z pominięciem warunku jednomyślności miały trwać już od tamtego czasu. W Brukseli panuje przekonanie, że UE nie jest w stanie podejmować dalej decyzji sankcyjnych w jednomyślnie. Został osiągnięty pewien "pułap", czego dowodzą coraz słabsze pakiety — podaje RMF FM.

Sprawę skomentował na portalu X Minister Spraw Zagranicznych Radosław Sikorski. "Dzięki V. Orbanowi w sprawach sankcji odchodzimy od liberum veto" — napisał.
Uderzenie we "flotę cieni"
Komisja Europejska zamierza też zająć się sprawą rosyjskiej "floty cieni", czyli statków, które nielegalnie przewożą rosyjską ropę. Kolejne rosyjskie statki zostaną wpisane na tzw. czarną listę. Rozważane jest również wprowadzenie wymogu okazywania ubezpieczeń od wycieku ropy — podaje RMF FM. Są to rozwiązana, które szykują m.in. Dania i Polska.
Trudne do zaakceptowania przez wszystkie kraje UE będzie wprowadzenie sankcji na aluminium lub rosyjskie LNG. Za to obniżenie ustalonej ceny rosyjskiej ropy do 60 dol. za baryłkę Unia uzależnia od decyzji w ramach grupy G7, do której należy m.in. USA.