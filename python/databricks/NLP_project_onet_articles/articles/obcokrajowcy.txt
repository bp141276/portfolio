Coraz więcej obcokrajowców chce mieszkać w Polsce. Przodują obywatele Izraela
W 2024 r. ponad 23 tys. obcokrajowców złożyło wnioski o potwierdzenie obywatelstwa polskiego. Dominującą grupą są obywatele Izraela, którzy chcą wyjechać z kraju m.in. ze względów bezpieczeństwa. Zjawisko to opisuje "Gazeta Wyborcza".
Skąd napływają wnioski?
Najwięcej, bo ponad 8 tys. wniosków napłynęło z Izraela. Kolejne miejsca zajmują Argentyna i Wielka Brytania. Ale to nie koniec. — Z Ameryki Południowej mamy wnioski z praktycznie każdego państwa, oprócz Brazylii i Argentyny to m.in. Chile, Peru, Wenezuela, Kolumbia, stosunkowo sporo z niewielkiej przecież Gwatemali. Dalej mamy Meksyk, oczywiście USA i Kanada, z Afryki głównie RPA, ale pamiętam też wnioski z Konga i Ugandy, a z Azji z Japonii, Tajlandii, Hongkongu — opowiada Piotr Cybula, którego kancelaria specjalizuje się m.in. w potwierdzeniu posiadania obywatelstwa polskiego.

Jakie argumenty pojawiają się we wnioskach?
Wnioskodawcy w różnoraki sposób uzasadniają wnioski o nadanie obywatelstwa polskiego. — Oficjalnie słyszę, że chcą u nas pracować, czy studiować — mówi o obywatelach Izraela Piotr Cybula. Podkreśla, że wzrost jest spowodowany jednak niestabilną sytuacją na Bliskim Wschodzie. — Ale z tyłu głowy mają też bezpieczeństwo — tłumaczy.

Decyzję w tej sprawie dla osób z całego świata mających polskie korzenie podejmuje wydział spraw cudzoziemców Mazowieckiego Urzędu Wojewódzkiego.