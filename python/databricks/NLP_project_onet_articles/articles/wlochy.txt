Włochy liczą na porozumienie Izraela z Hamasem. Są gotowe wysłać żołnierzy do Strefy Gazy
Minister spraw zagranicznych Izraela Gideon Saar zadeklarował we wtorek w Rzymie, że gdy dojdzie do porozumienia z Hamasem, koalicja rządowa je poprze. Mówił o tym po spotkaniu z szefem MSZ Włoch Antonio Tajanim, odnosząc się do informacji o coraz większych szansach na porozumienie w sprawie rozejmu.
Izrael jest demokracją i decyduje większość. Uważam, że kiedy osiągniemy porozumienie, koalicja rządowa je poprze — oświadczył Saar po rozmowach z Tajanim w rzymskiej Villa Madama.

Zapewnił, że podejmują wielkie wysiłki, aby [izraelscy] zakładnicy mogli powrócić do domów na mocy porozumienia. — Negocjujemy stopniowe porozumienie. Pierwszy etap zostanie wdrożony wkrótce i potrwa 42 dni — wyjaśnił szf izraelskiej dyplomacji i przyznał, że następna faza będzie bardziej skomplikowana.
W obecnym stanie utworzenie państwa palestyńskiego oznaczałoby stworzenie państwa Hamasu — ocenił Saar.

"Zrobimy, co musimy zrobić"
Jego zdaniem "państwo Hamasu nie rozwiązałoby konfliktu, ale pogorszyłoby stan bezpieczeństwa w regionie". — Władze palestyńskie muszą przestać chronić terrorystów i nie mogą więcej finansować terrorystów, co ma teraz miejsce — stwierdził izraelski minister.

Podkreślił, że nie chcą kontrolować życia Palestyńczyków w Strefie Gazy i gdzie indziej, ale nie może to zaszkodzić bezpieczeństwu Izraela. — Jeśli odrodzi się terroryzm w Strefie Gazy w jakimkolwiek momencie w przyszłości, zrobimy to samo, co robimy także w Judei i Samarii, na Zachodnim Brzegu Jordanu — stwierdził.

— Wejdziemy i zrobimy to, co musimy zrobić, o ile nie dojdzie do sytuacji — a takiej obecnie nie przewiduję — w której sami Palestyńczycy będą zwalczać terroryzm — powiedział Saar.

Deklaracja Tajaniego
Odnosząc się do doniesień na temat rosnących szans na porozumienie, wicepremier Antonio Tajani powiedział: "Pragnę, abyśmy nareszcie byli bliscy rozejmu w Strefie Gazy po tym ogłoszonym w Libanie".

Szef włoskiego MSZ powiedział, że kiedy zakończy się wojna w Strefie Gazy i ONZ będzie gwarantować tam pokój, Włochy będą gotowe wnieść swój wkład i wysłać swoich żołnierzy.
