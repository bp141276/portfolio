Cios dla Rosji. Armenia i USA podpisały porozumienie
Armenia pogłębia swoje relacje ze Stanami Zjednoczonym. Ormiański minister i amerykański sekretarz stanu podpisali w Waszyngtonie umowę gwarantującą strategiczne partnerstwo. Antony Blinken ocenił, że stanowi to "ważny kamień milowy" w rozwoju relacji między obydwoma państwami. Do porozumienia doszło w czasie, gdy Erywań coraz bardziej dystansuje się od Moskwy.
Minister spraw zagranicznych Armenii Ararat Mirzojan i sekretarz stanu USA Antony Blinken podpisali Kartę o Partnerstwie Strategicznym. Do spotkania doszło w Waszyngtonie.

Armenia coraz bliżej USA
Jak podkreśliło MSZ Armenii w komunikacie, jest to "historyczny kamień milowy w pogłębianiu relacji między oboma krajami i gwarancja dalszych wspólnych działań". Do podpisania Karty doszło dzięki "silnemu zaangażowaniu we współpracę w ostatnich latach" – opisał serwis Armenia Press.

Mirzojan i Blinken w trakcie spotkania mieli skupić się na tym, jak wspierać rozwój gospodarczy Armenii oraz proces pogłębiania partnerstwa z krajami UE.

— Jesteśmy coraz silniejszymi partnerami i myślę, że to dobre dla obu naszych krajów, a także dobre dla regionu — powiedział Blinken.
Ormiański minister wyraził z kolei wdzięczność za "zaangażowanie Stanów Zjednoczonych w ustanowienie stabilnego i długotrwałego pokoju w regionie Kaukazu Południowego".

— Niech ta Karta będzie świadectwem pogłębiających się strategicznych relacji między naszymi krajami i planem działania na przyszłość pełną wspólnych osiągnięć — dodał.

"Relacje między UE a Armenią nie były bliższe"
Rząd Armenii kilka dni temu zatwierdził projekt ustawy, która wzywa parlament do złożenia wniosku o przystąpienie kraju do UE, co zapoczątkuje proces akcesyjny. Premier Nikol Paszynian zastrzegł, że konieczne jest przeprowadzenie referendum w tej sprawie.

— Relacje między Unią Europejską a Armenią nigdy nie były bliższe niż obecnie — ocenił wówczas rzecznik Komisji Europejskiej Anouar El Anouni.
Do sprawy odniósł się także rzecznik Kremla Dmitrij Pieskow, który powiedział natomiast, że Armenia nie może być jednocześnie członkiem UE i Euroazjatyckiej Unii Gospodarczej (EUG).

Zatwierdzony przez rząd Armenii projekt ustawy jest postrzegany jako przejaw niezadowolenia Erywania ze stanu relacji z Rosją. Armenia do tej pory polegała na Moskwie w kwestiach obrony, zwłaszcza w kontekście sporu z sąsiednim Azerbejdżanem o Górski Karabach. W lutym 2024 r. Armenia zamroziła swój udział w kierowanej przez Rosję Organizacji Układu o Bezpieczeństwie Zbiorowym.
